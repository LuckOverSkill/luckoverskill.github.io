+++
title = 'Ossessione attuale: la letteratura'
date = 2023-10-19T21:40:24+02:00
series = ''
description = 'Uno dei miei progetti correnti è studiare letteratura, per capire meglio il mondo e migliorare la mia scrittura. In questo articolo analizzo il percorso fatto finora, e quello futuro.'
tags = ['personale', 'letteratura']
+++

## Introduzione

Da qualche anno sono un lettore assiduo, ma non ho mai pensato troppo a ciò che leggevo. Sì, classici, con le loro profonde lezioni di vita, e anche romanzi più contemporanei. Ma leggevo senza cognizione di causa. Leggevo tanto per leggere. Attività utile? Sicuramente meglio che fissare lo schermo di un PC aspettando che accadesse qualcosa.

Eppure, qualcosa non mi tornava. Mi sembrava che mancasse qualcosa. Le storie mi accattivavano, i personaggi mi sembravano vivi, reali. E non perché si comportassero come persone che conosco, non tutti perlomeno, bensì perché riconoscevo i loro comportamenti come umani. Come potevano questi esseri senza volto (perché di persone senza volto si tratta, non importa quanto precise fossero le loro descrizioni fisiche) farmi sentire come appartenente all'umanità? Cosa c'era in quelle storie che mi muoveva e mi faceva appassionare allo svolgersi della trama? 

L'ho scoperto di recente, dopo aver scoperto il libro *How to read literature like a professor* di Thomas Foster.

## La realizzazione e il sollievo
Il libro di Foster mi ha aperto un mondo. O meglio, ha riportato alla superficie un mondo che già viveva nel mio inconscio. *How to read literature like a professor* parla del significato della letteratura. Di come molto di ciò che leggiamo e apprezziamo sia un riferimento ai miti delle origini, che a loro volta sono allegorie per spiegare il comportamento umano e i fenomeni naturali. 

Per cui, tanti viaggi pericolosi altro non sono che delle discese all'inferno come quella di Orfeo, o quella di Dante. E il vero significato è un viaggio attraverso le proprie ombre alla scoperta di sé.

Un bagno non è solo un bagno. Può essere un bagno purificatore, o addirittura un battesimo. Un luogo in cui perdi ciò che non andava bene di te, e che ti fa risorgere come una persona nuova. 

E così via; il meteo, le scene di sesso, i dialoghi, le descrizioni dell'ambiente circostante. Tutti potenziali riferimenti. Potenziali perché, da quel che ho visto, spesso i critici letterari attribuiscono significati a tutto quello che vedono. Perdonatemi ma faccio fatica a crederci. Anche Hemingway vedeva i critici con sospetto; va bene, quell'uomo vedeva chiunque con sospetto, ma contro i critici tuonava in maniera molto esplicita.

In ogni caso, una volta arrivata la realizzazione, la domanda è diventata "tutto molto bello...e quindi?"

## Il proseguimento dello studio della letteratura
Visto che sono ancora agli inizi inizi, ho scelto un paio di testi base per cominciare con lo studio della letteratura. Leggere ho già letto tanto, che è sempre un vantaggio. Quello che mi manca sono gli schemi mentali adatti a riconoscere i vari archetipi e riferimenti letterari.

Per cominciare ho spulciato tra diversi articoli accademici, in particolare quelli del critico Canadese Northrop Frye, in cui parla spesso degli archetipi letterari, del linguaggio, e dell'importanza della letteratura. 

Ora, dopo aver elaborato le basi del soggetto, ho scelto quattro libri con cui proseguire lo studio:

- *Il potere del mito* di Joseph Campbell
- *L'eroe dai mille volti* di Joseph Campbell
- *Gli archetipi e l'inconscio collettivo* di Carl Jung
- *Seducenti immagini: un viaggio nell'arte dall'Egitto a Star Wars* di Camille Paglia

Conto di usare questi come ponte tra quello che so consciamente e quello che so inconsciamente. Ora cercherò di spiegare perché faccio tutto questo. Non avrei potuto scegliere un'argomento più economicamente fruttuoso, o più a prova di futuro? 

## Lo scopo dello studio
Il mio scopo nella lettura di queste opere è molteplice. Voglio imparare a comprendere meglio la letteratura, perché è un hobby che mi porterò dietro tutta la vita. Inoltre ritengo che la letteratura parte di ciò che serve per capire meglio il mondo e le motivazioni umane. E quindi mi aiuterà a navigare le peripezie che mi si porranno davanti nella vita.

Ci sono altre motivazioni importanti per me. Voglio migliorare la mia scrittura, sia a livello lavorativo che personale, e per quello devo leggere ancora molto. Confido che capire quello che leggo e come l'autore lo configura mi aiuterà ad integrare una forma migliore nel mio stile; in ogni caso, studiare qualcosa male non può fare, se paragonato a come spendo il mio tempo a volte. 

Penso che siano motivazioni sufficienti per cominciare e rimanere motivato, specie considerato che la parte più difficile — creare un'abitudine di lettura — ce l'abbia già formata. Anche se comunque dovrei ampliarla, leggo ancora troppo poco rispetto a quanto dovrei. La carne è debole, purtroppo.

Ora che ho stabilito il perché, voglio discutere il come. Fortunatamente, la creazione di questo sito mi sarà di grande aiuto per il mio scopo.

## Come condurrò lo studio
Scrivere aiuta a chiarire le idee e a ricordarle. Ho questo sito che fa da spazio personale, perché non sfruttarlo? Mi permette anche di condividere facilmente con gli altri cosa sto imparando e a cosa sto pensando.

Per cui l'idea è quella di condurre investigazioni scritte su ciò che sto leggendo. Ovviamente prima dovrò leggere i 4 libri che ho elencato sopra e prendere appunti, che condividerò [qui](/libri/). Poi usare ciò che imparo per condurre analisi per i fatti miei.

Da quel che ho visto è un attimo esagerare con le analisi dei libri. Non tutto è un simbolo, ma vediamo quel che vogliamo vedere, quindi dovrò stare attento. 

